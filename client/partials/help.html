<div class="grid-content">
    <h2>Mennyi marad a zsebedben?</h2>
    <p>A költségvetés-készítéssel kapcsolatban már szinte mindent elmondtunk, de a pénzügyi terv szerepével, fontosságával kevesebbet foglalkozunk. Ez a játék azt tanítja meg a játékosoknak, hogy egy előrelátó terv elkészítésével bebiztosíthatják magukat a nem várt kiadásokkal szemben, és sokkal jobb esélyük lesz növelni a megtakarításaikat.</p>
    <p>A játék tulajdonképpen egy szimulátor. Induláskor az a feladata a felhasználónak, hogy tervezze meg az előtte álló hónap kiadásait: el kell osztania kezdőtőkéjét a legnagyobb kiadási kategóriák közt (ezeket az egyszerűség kedvéért a játék magától felkínálja). Miután a játékos eldöntötte, hogy mennyit fog költeni élelmiszerre, lakásfenntartási és háztartási kiadásokra, közlekedésre, szórakozásra, illetve mennyi tesz félre, „elindul a hónap”.</p>
    <p>Itt megjelenik egy társasjátékokéhoz hasonló, mezőkre osztott tábla, melynek mezői a hónap napjainak felelnek meg. A játékos ezen a táblán lépésről-lépésre halad előre, s minden nap új költségekkel, „kihívásokkal” szembesül. A rendszer minden lépést követően kijelzi, hogy a játékosnak az adott napon milyen pénzmozgással kell számolnia, pl: „elmentél bulizni”, „megjött a villanyszámla” vagy „prémiumot kaptál a munkahelyeden”. Hogy a játék ne legyen kiszámítható, a konkrét összeget a program bizonyos keretek között véletlenszerűen váltogatja. Ha a játékosnak bevétele keletkezett, szétoszthatja a kategóriák közt, viszont ha ki kell fizetnie valamit, el kell döntenie, hogy a különböző kategóriákra elosztott keretek közül melyikből fizeti ki a tartozását. Ez addig nem probléma, míg van pénz az adott „kasszában”, viszont könnyen előfordulhat, hogy a játék elején nem jól csoportosította a forrásait. A felhasználó olyan mezőkre is léphet, ahol nagy összegű, váratlan kiadások várnak rá, ezek például rögtön felboríthatják a terveit, ha nem képzett valamekkora megtakarítást. </p>
    <p>A játékosnak az indulást követően még kétszer lehetősége nyílik a pénzügyi terve felülvizsgálatára; a hónap 10. és 20. napján újra módosíthatja a kasszák között szétosztott pénzt. Ezeken a napokon kívül csak akkor változtathat a terven, ha bevétele keletkezett, ilyenkor az adott összeget belátása szerint szétoszthatja a kategóriák között.</p>
    <p>Ha a játékos úgy jut végig a hónapon, hogy mindig ki tudja fizetni az épp jelentkező kiadásokat az adott célra dedikált kasszából, akkor sikerrel zárja a játékot, de ha nem tud törleszteni, kiesett. </p>
</div>
</div>
